## Skrytá brána ve školní knihovně
Ve škole jsme dostali za úkol si přečíst divadelní hru R.U.R., ačkoliv já tuto knihu nevlastním, tudíž jsem si ji musel někde vypůjčit. Napadla mě školní knihovna, řekl jsem si: „Tam to určitě budou mít.“ Byl jsem z toho nápadu velice nadšený, tak jsem začal dělat kotrmelce.

V úterý mezi třetí a čtvrtou hodinou jsem tedy zamířil na domeček a ihned jsem odbočil vlevo směrem ke knihovně. Ale to jsem nevěděl, že nějaký darebák na mě nastražil past. Utíkal jsem a utíkal a najednou jsem upadl k zemi. Hned jsem zakřičel: „Achich ouvej, toto bolí!“ Podíval jsem se za sebe, na čem jsem to uklouzl, a objevil jsem slupku od banánu. Začal jsem zuřit, byl jsem opravdu naštvaný, vyhrknul jsem: „No to byl určitě ten Hamáček, ten furt něco žere!“ Uklidnil jsem se, zvedl jsem se a pokračoval ve své cestě do školní knihovny.

Už jsem stál přede dveřmi do knihovny a vzápětí mi na rameno poklepal pan školník. Otočil jsem se, tvářil se na mě s vážným pohledem, já jsem strnul. Díval se mi do očí a pověděl mi: „Mladý chlapče, dále bych už nepokračoval.“ Poté, co vyslovil poslední slabiku, implodoval a zbyla po něm pouze hromádka prachu. „No co,“ řekl jsem si, „tak je o školníka méně, přijde další.“

Moc mě to nezaskočilo, tohle se mi stává na denní bázi. Položil jsem teda ruku na kliku, začal jsem působit tlakem směrem dolů a otevřel jsem dveře. Avšak neviděl jsem to, co jsem předpokládal - spatřil jsem jakési modré světlo a nějaká neznámá síla mě vtáhla dovnitř. Ocitl jsem se na nějaké kosmické lodi, zdi byly černé, sem tam nějaký žlutý pruh. Rozhlížel jsem se po okolí, abych se dozvěděl, kde se to vlastně nacházím. Šel jsem do přední části lodi, uprostřed byla holografická mapa jakési galaxie, byla označena planeta, na které se nacházíme, a bylo tam psáno: „Meridia, Umlaut Sector, Terminid control.“ Vůbec jsem netušil, co tato slova znamenají, ale tušil jsem, že jsem asi dost daleko od Země.

Najednou slyším ženský hlas prolínat lodí: „Warning, initiating emergency FTL jump to Super Earth.“ Zděsil jsem se, už jsem jenom cítil, jak se moje tělo začíná natahovat, a pak zazněla rána jak z děla.

Zezadu lodi se najednou zjevily tři postavy oděné v těžkém brnění a kápi. Pomalu se ke mně přiblížili a řekli mi: „Kde se tu bereš? No teď není čas na otázky, utíkej na Super Earth!“ Poděkoval jsem za uvítání a ani jsem nestihl nic doříct a už mě táhli do mrazicí komory. Začal jsem tuhnout a pocítil jsem nějakou únavu. Usnul jsem.

