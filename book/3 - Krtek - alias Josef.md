## Krtek - alias Josef
Bylo léto, 29. února 1998. Zrovna jsem přijížděl ke svému obydlí. Vystoupil jsem ze svého starého dobrého Fordu, abych otevřel příjezdovou bránu. Vytáhl jsem z kapsy mosazný klíč, zasunul ho do masivního zámku na bráně a pootočil přesně dvakrát a půl, tak jak to dělám běžně. Brána se se zvukem skřípání začala otevírat, než se úplně rozevřela. S autem jsem zajel do vjezdu a zaparkoval na místě k tomu určeném. 

Pokračoval jsem na své cestě domů, tudíž jsem zvolil nejkratší možnou trasu vzdušnou čarou, která měřila přibližně šest metrů. To jsem ale ještě netušil, že abych dodržel tuto cestu přesně, musím projít přes svůj umělohmotný trávník. Řekl jsem si: „No, co se dá dělat, projdu tedy po něm.“ Učinil jsem první krok a v tu chvíli jsem si myslel, že mě trefí šlak. Nějaký krtek Josef se rozhodl udělat si pod mým skvěle udržovaným trávníkem síť podzemních křečků. Zpráskl jsem ruce a zaklel: „Jémináčku na kousíčky, to je ale nadělení!“ Rozhodl jsem se, že ho musím nemilosrdně eliminovat. Vzpomněl jsem si na hodinu chemie, na tu vášeň pana profesora, na to, jak nám krok po kroku popisoval, jak se zaručeně zbavit krtka. Celý tento proces spočívá v napouštění zeminy plynem ethynem, taktéž známým jako acetylen.

Započal jsem shánět tuto chemickou látku, avšak naskytl se jeden problém. V Karibiku mají obyvatelé velice rádi česnek a acetylen jím lehce zapáchá, takže je všude vyprodaný a vláda začala omezovat množství acetylenu na osobu. Byl jsem nucen zamířit na hnědý trh. Jak všichni víme, hnědý trh se nachází na ulici. Takže jsem se vypravil na ulici. Šel jsem ulicí. Došel jsem na ulici. Hnědý trh se přede mnou vznešeně tyčí.

Pan ředitel tohoto trhu je velmi milý člověk, rozdává chudým občanům rohlíky se salámem zdarma. Zčistajasna se zjevil tři metry nalevo doprava ode mě a pravil: „Co si pan Bágra přeje?“ Povídám: „Přeji si 789 452 galonů acetylenu, pěkně prosím.“ Pan ředitel se mírně ušklíbl a podotkl: „Krtek, krtek, viďte.“ Odpověděl jsem s kamennou tváří: „Krtek, krtek, vidím.“ Zbytek konverzace probíhal v pantomimě a znakové řeči, ale úspěšně se mi podařilo vyobchodovat požadované množství tohoto vzácného uhlovodíku.

Ve vstupové oblasti svého domu - předdomství - jsem umístil nádrž C<sub>2</sub>H<sub>2</sub>, zapojil hadici a začal půdu napouštět plynem. Postupně jsem slyšel jen syčení a jiné zvuky, které běžně vydává plyn. Zvolal jsem: „Josef! Vylez! Hned! Seber se a táhni!“ Když už nic nepomáhalo, došel jsem k názoru, že bude nejlepší plyn zapálit. Přiložil jsem k zemi sirku, škrtnul a rázem slyším sérii explozí - občas hlasitých, jindy méně. Snad to toho krtka vyhnalo, protože jsem ho od té doby již neviděl a mám konečně pokoj.
