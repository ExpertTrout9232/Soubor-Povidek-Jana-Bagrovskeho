## Jak jsem kopal tunel
Bylo ráno, já jsem vstal a šel si udělat snídani. To jsem si takhle jedl svoji vaječnou tlačenku s rohlíkem a v hlavě mi problikl nápad - vykopat tunel skrz kopec, který mám za domem, vykřikl jsem: „Heuréka, budu mít tunel!“

Připravil jsem se na odjezd do tunelářského obchodu, vzal jsem si s sebou 132 452 Kč v hotovosti. Nasedl jsem do svojí šestikolé limuzíny a vyrazil jsem. Cesta dle navigace měla trvat pouze dvě hodiny. Jel jsem krajinou přes hory i doly a najednou slyším „prásk, bum sssššš.“ Řekl jsem si: „Uhwhoahuhu, co to bylo?“ Vylezl jsem z vozidla a začal se rozhlížet, nikde nic. Podíval jsem se na severovýchod, nic tam nebylo, podíval jsem se na stupeň 42, tam taky nic. Tak jsem se nakonec podíval směrem k zemskému jádru a už mi bylo všechno jasné. Nějaký kujón umístil na silnici nejnovější zařízení určené k propichování pneumatik s technologií „Anti-Bagr 3000 v4.1.“

Ihned jsem se začal točit dokola kolem sebe a započal dělat výkyvy, to je můj způsob vyrovnávání se s náhlým stresem. Chvíli jsem pokračoval a dělal takové psí kusy a pak se z mlhy v dálce vynořil vlak jedoucí mimo koleje. Zastavil vedle mě a strojvedoucí na mě křičel: „Mladej, nastup si a nezdržuj, ještě musíme naložit spoustu dalších lidí.“ Já jsem tedy nastoupil, tak jak mi bylo řečeno. Ve chvíli, co jsem zvedl poslední nohy ze země, se vlak rozjel rychlostí blížící se rychlosti nákladní helikoptéry vpřed.

Ani jsem se nenadál a za pár okamžiků jsem se ocitl na zahradě svého bydliště. „No, tak tunel asi nebude,“ povzdychl jsem si. Nakonec jsem sice nic neudělal, ale alespoň mám na zahradě zahradního trpaslíka, kterého mi věnoval náhodný podomní prodejce ve vlaku.
d
